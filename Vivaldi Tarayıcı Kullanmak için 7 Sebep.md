![vivaldi](https://greateast.files.wordpress.com/2016/08/vivaldii2.png?w=620&h=349#full-width)

Siz de muhtemelen çoğunluğun olduğu gibi Chrome, Firefox veya Opera kullanıcılarından birisisiniz. Bu tarayıcıların veya diğerlerinin kullanılmasının kullanıcılara göre çeşitli sebepleri var: Kimisi sadelik, kimisi güvenlik kimisi de özellikleri için bu tarayıcıları kullanıyor. Fakat artık piyasada yeni bir tarayıcı var: **Vivaldi**

Vivaldi 1 seneden fazla bir süredir piyasada. Eski Opera CEO’su [Jón S. von Tetzchner](https://vivaldi.com/team/) ve ekibi tarafından geliştiriliyor. [Eski Opera](http://www.opera.com/download/guide/?os=windows&ver=12.18)‘nın hepsi bir arada tarayıcı anlayışını devam ettiriyor ve bu sayede kullanıcıları bazı yararlı özellikler için eklenti indirip kurma derdinden kurtarmayı amaçlıyor. Bu amaç doğrultusunda da tarayıcıya kullanıcıların ihtiyacı olabilecek pek çok özellik ekleniyor.

Peki siz varsayılan tarayıcınızın yerine veya yanında Vivaldi’yi kullanmak ister misiniz? Eğer şüpheleriniz varsa aşağıdaki özellikler Vivaldi hakkında fikir sahibi olmanızı sağlayabilir. **İşte size Vivaldi kullanmanız için 7 sebep:**

%%%%

## 1. Sekme Gruplama

![sekme gruplama](https://greateast.files.wordpress.com/2016/08/vivaldi-sekme-gruplama-tab-stacking.png?w=620&h=205#full-width)

Tarayıcıyı açıp internete girdiğinizde çok fazla sekme mi açıyorsunuz? Belli sayfalar üzerinden açtığınız bağlantılar/sekmeler dağınık mı duruyor? Öyleyse Vivaldi’nin **Sekme Gruplama** özelliği tam size göre. **Yapmanız gereken çok basit. Bir araya toplamak istediğiniz sekmeleri sürükleyip bir diğerinin üzerine bırakın.** Grupladığınız sekmeleri görmek içinse fare imlecini gruplanmış sekmelerin üzerine götürün. Açılan sekme ön izlemelerinden istediğiniz siteye tıklayın.

Sekme ön izlemelerini görmek için **Menü Düğmesi > Araçlar > Ayarlar (Alt+P) > Sekmeler** yolunu izleyerek sekme ayarları sayfasına gidin ve **Sekme Görünümü** seçeneğinin altındaki "**Açılır Pencere Ön İzlemelerini Göster**" seçeneğinin işaretli olduğundan emin olun.

Ayrıca yine sekmeler sayfasında "**Sekme Gruplama**" seçeneğinin altındaki "**Sekme Gruplamayı Etkinleştir**" seçeneğinin de işaretli olduğundan emin olun. Ve hatta bu seçeneğin altındaki "**Sekmeleri Geçerli Sekme Grubunda Aç**" seçeneğini de işaretlerseniz grupladığınız sekmeler içinden herhangi bir bağlantı açtığınızda o sekme de mevcut grup içinde açılacaktır.

Gruplamadan vazgeçerseniz eğer grupladığınız sekme üzerine sağ tıklayıp "**sekme grubunu dağıt**" seçeneğine tıklayabilirsiniz.


## 2. Sekme Döşeme
![sekme döşeme](https://greateast.files.wordpress.com/2016/08/vivaldi-sekme-dc3b6seme-tab-tiling.png?w=620&h=338#full-width)

Sekme Gruplama özelliğiyle bağlantılı ve birlikte kullanıldığında daha verimli olabileceğiniz bir özellik **Sekme Döşeme**. Bu özellik sayesinde **grupladığınız sekmeleri tek sekme içerisinde görebiliyor, sekmeler arasında dolaşma zahmetinden kurtuluyorsunuz.** Yapmanız gereken yine çok basit: Grupladığınız sekme üzerine sağ tıklayın ve açılan menüden "**Sekme Grubunu Döşe**" seçeneğini tıklayın. Sekmeleriniz hızlıca döşeli hale gelmiştir. Bu andan sonra eğer isterseniz Vivaldi’nin alt araç çubuğunun sağında bulunan "**Sayfa Döşeme**" simgesi üzerinden sekmelerin döşeme biçimlerini ayarlayabilirsiniz (yatay, dikey ve ızgara biçimli).

## 3. Hızlı Komutlar
![hızlı komutlar](https://greateast.files.wordpress.com/2016/08/vivaldi-quick-commands-hc4b1zlc4b1-komutlar.gif?w=620#full-width)

İşte Vivaldi kullanmayı daha verimli hale getiren bir diğer özellik: **Hızlı Komutlar.** Bu özellik tarayıcı üzerinde ihtiyaç duyduğunuz hemen her şeye(açık sekmelere, tarayıcının tüm ayarlarına, yer imlerine, geçmişte ziyaret ettiğiniz sayfalara vb.) hızlıca ulaşmanızı sağlayan bir özellik. Yine yapmanız gereken çok basit: **F2**'yi tuşlayın ve açılan pencereye istediğiniz şeyi yazmaya başlayın. Çıkan seçeneklerden istediğinize tıklayın. Hepsi bu.

## 4. Notlar
![notlar](https://greateast.files.wordpress.com/2016/08/vivaldi-quick-commands-hc4b1zlc4b1-komutlar.gif?w=620#full-width)

Eski Opera kullanıcılarının çok iyi bildiği ve sıkça kullandığı bir özellik olan **Dahili Not Alma** özelliği Vivaldi’ de de var. Webde gezinirken aklınıza gelen herhangi bir şeyi veya bir site üzerinde gördüğünüz bir yazıyı vb. hızlıca not alabilirsiniz. Aldığınız notlara dosya veya ekran görüntüsü ekleyebilirsiniz. Bir web sayfası üzerinden not aldığınızda o sayfanın bağlantısı da kaydediliyor. Yani aldığınız not üzerinden  daha sonra o web sayfasını da ziyaret edebilirsiniz.

**İki şekilde not alabilirsiniz:**

* Sol taraftaki panel üzerindeki notlar simgesine tıklayın ve açılan panel üzerinden not alın.
* Bir site üzerinde beğendiğiniz bir yazıyı seçili hale getirin, üzerine sağ tıklayın ve Seçimi Notlara Ekle’yi tıklayın.

## 5. Fare Hareketleri
![fare hareketleri](https://greateast.files.wordpress.com/2016/06/vivaldi_browser_add-gesture.gif?w=620&h=337#full-width)

Alışmak için azıcık zaman gerektirse de alıştıktan sonra Vivaldi’yi daha verimli kullanmanızı sağlayacak güzel bir özellik. Yine eski Opera’da olduğu gibi Vivaldi’de de bu özellik varsayılan olarak var. Bu özellik sayesinde Vivaldi’ de bir çok eylemi bir kaç fare hareketiyle yapmanız mümkün. Örneğin; farenin sağ tık düğmesini basılı tutun ve farenizi aşağı doğru kaydırın.

Hangi fare hareketiyle hangi eylemi yapabileceğinizi merak ediyorsanız Vivaldi **Ayarlar sayfasından(Alt+P) / Fare sekmesine ulaşın**. **Hareket Eşlemesi** seçeneğinin altındaki listeye bakın.

**Unutmadan!** Vivaldi’de **kendi fare hareketlerinizi de** oluşturabiliyorsunuz.

## 6. Web Panelleri
![web panelleri](https://greateast.files.wordpress.com/2016/04/vivaldi-web-panelleri-web-panels.png?w=620&h=612#full-width)

Vivaldi’ ye has bir diğer kullanışlı özellik ise **Web Panelleri**. Panel çubuğu Vivaldi’ nin sol tarafında bulunan çubuğa verilen isim. Bu panel üzerinden yer imlerinize, posta paneline, indirmeler paneline, notlarınıza ulaşmanız mümkün. Bunlar varsayılan olarak bulunuyor.

**Web Panelleri ise bunların dışında her hangi bir web sitesini bu panele konumlandırmanızı ve burada görüntülemenizi sağlıyor**. Örneğin Twitter’ı panele ekleyebilir, sağ tarafta normal şekilde gezinirken sol tarafta da Twitter gözünüzün önünde durabilir.

_**NOT:** Her site için geçerli mi bilmiyorum ama web paneli olarak eklediğiniz siteler mobil görünümde açılıyor. Bu da sitelerin daha hızlı açılmasını sağlıyor._

**Bir siteyi panele eklemek için ise iki yol var: **

* Herhangi bir site üzerinde sağ tıklayın ve web paneline sayfayı ekle seçeneğine tıklayın.
* Panel çubuğundaki panellerin altında duran artı simgesine tıklayın ve açılan kutucuğa bir web adresi girin (Eklemek istediğiniz sayfanın içindeyken tıkladığınızda adresi otomatik olarak gösteriyor)

## 7. Görünüm Özelleştirmeleri
![görünüm](https://greateast.files.wordpress.com/2016/08/vivaldi-customization-c3b6zellestirme-gc3b6rc3bcnc3bcm-ui.png?w=620&h=338#full-width)

**Vivaldi muhtemelen piyasadaki görünümü en fazla özelleştirilebilen tarayıcı**. Vivaldi’yi neredeyse istediğiniz her şekle sokmanız mümkün. Vivaldi’nin görünümüyle ilgili bazı yapabileceğiniz özelleştirmeler şu şekilde sıralanabilir:

* Vivaldi’nin genel rengi girilen sitenin genel rengine göre değişir. Tabi pasifleştirmeniz  de mümkün.
* Tema desteği sayesinde var olan temalar yardımıyla Vivaldi’ nin görünümünü değiştirebilir ya da kendi temanızı oluşturabilirsiniz.
* Hızlı Erişim arka plan renklerini değiştirebilirsiniz.
* Hızlı Erişim’ e arka plan resmi atayabilirsiniz.
* Sekme çubuğunu gizleyebilir; sağda, solda, üstte veya altta konumlandırabilirsiniz.
* Paneli gizleyebilir; sağda veya solda konumlandırabilirsiniz.
* Adres çubuğunu gizleyebilir; altta veya üstte * görünmesini sağlayabilirsiniz.
* Yer imleri çubuğunu da gizleyebilir ve üste veya alta alabilirsiniz.
* Adres çubuğunda bir arama kutusu görüntüleyebilirsiniz.

Hepsi bu kadar. Vivaldi’ de bunların dışında da pek çok özellik bulabilirsiniz. Ve yenileri de zamanla eklenecektir. Bakın bakalım siz kaç sebep bulacaksınız.

_Not: Bu yazı Ufuk Dalkılıç tarafından kaleme [kaleme](https://greateast.wordpress.com/2016/08/20/vivaldi-tarayici-kullanmak-icin-7-sebep/) alınmıştır._
